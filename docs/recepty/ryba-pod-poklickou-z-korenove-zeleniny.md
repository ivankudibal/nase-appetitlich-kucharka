---
#sidebar_position: 1
tags: [apetit, ryba, 11/2021, 2021]
persons: 4
#description:
---

# Ryba pod pokličkou z kořenové zeleniny

_Zdroj: Apetit._

Pro 4 osoby.

## Ingredience

- 2 střední mrkve
- 1 kořenová petržel
- 1 silnější klínek oloupaného celeru
- 1 cibule
- 70 g rajského protlaku
- rostlinný olej
- 1/2 lžičky krupicového cukru
- 1/2 lžičky sladké mleté papriky
- Sůl a čerstvě mletý pepř
- 2 kuličky nového koření
- 1 bobkový list
- 100 ml zeleninového vývaru nebo vody
- 1 lžička vinného octa nebo podle chuti
- 4 větší filety (cca 600 g) bílé mořské ryby bez kůže (treska, hejk)
- 2 lžíce hladké mouky
- 1/2 lžičky sušeného oregana
- Lístky petrželky na ozdobení

## Postup

Zeleninu nastrouhejte na hrubém struhadle, cibuli nakrájejte najemno. Zahřejte pánev, přidejte do ní rajský protlak a 1 lžíci oleje. Míchejte a chviličku restujte, pak vsypte cibuli a na mírném ohni za stálého míchání opečte. Přidejte nahrubo nastrouhanou mrkev, petržel a celer a opékejte, až začne zelenina měknout a vonět. Přisypte cukr, sladkou papriku, osolte a opepřete, přidejte nové koření a bobkový list. Promíchejte. Zalijte vývarem nebo vodou, přilijte ocet, míchejte a vařte do změknutí zeleniny.

Zahřejte troubu na 180 stupňů. Rybí filety osolte, opepřete a obalte v hladké mouce. V další čisté pánvi rozpalte olej a opečte na něm prudce rybí maso. Posypte filety oreganem a vložte do nízkého pekáčku, kam se ryby těsně vejdou. Naneste na ryby dušenou zeleninu i se vší šťávou. Pekáček vložte na 25 minut do trouby a nechte zeleninu zapéct. Podávejte teplé posypané lístky petržele - jako příloha se hodí hranolky nebo bageta. Pokud ryby nesníte, je možné jídlo podávat i druhý den studené, kdy se chutě krásně proleží.
